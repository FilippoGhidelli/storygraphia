San Bernardo Castelletto Stura[Localizzazione]Castelletto Stura: appartiene alla Diocesi di Asti; 

Nel 1430 fa parte della Diocesi di Mondovì e in seguito alla riorganizzazione post napoleonica (1817) passa sotto la Diocesi di Cuneo [Berra 1955, p. 51]. 

Sotto il controllo dei signori di Morozzo; distrutta nel 1363 Castelletto è riedificata nel 1430 ad opera di Cuneo che la inserisce nel suo distretto. [Committenza] Si può ipotizzare che l’edificazione della cappella e la sua decorazione si possa assegnare, intorno al 1480,  al parroco del paese con la partecipazione di alcuni notabili.

Sono i notabili che si possono identificare nelle figure affrescate ai margini della lunetta con l’Incoronazione della Vergine, abbigliate in vesti moderne e più caratterizzate nella fisionomia rispetto agli altri personaggi. forse illustri membri della confraternita di Santa Croce, da poco avviata in paese come diramazione della più importante congregazione cuneese 

Fonte: la confraternita di Santa Croce di Cuneo concede un aiuto in denaro il 7 marzo 1473. [Funzione]
La funzione della cappella nelle pratiche di devozione del paese in quanto uno dei punti dei percorsi processionali che legavano i luoghi sacri del paese: la chiesa parrocchiale, l’oratorio nel paese (che dopo la peste del 1474 assume definitivamente il titolo di San Sebastiano) e quindi la cappella con la sua struttura aperta destinata ad accogliere per una breve sosta la processione.Le figure dipinte sulle pareti riassumono alcuni dei temi della spiritualità fiorente nelle confraternite dedicate alla Santa Croce. 

Le scene della Passione del Signore, con una forte accentuazione penitenziale, che richiamava l’uso della flagellazione attuata dai confratelli in alcune processioni, l’Inferno e il Paradiso, sulle pareti laterali, sono l’esito del Giudizio Universale, che i predicatori del tempo andavano preannunciando. 

Ai piedi di queste scene le sequenze della Cavalcata dei vizi (in relazione con l’Inferno) e le Opere di misericordia (in relazione con il Paradiso). 

Le teorie dei Santi (all’interno e sulla facciata) accompagnavano le litanie che ritmavano il cammino processionale con salmi penitenziali o il “Te Deum”, a seconda della festività.  
Per completare la rete devozionale della comunità ricordiamo che a seguito della peste che si trascinò tra il 1520 e il 1526, a Castelletto fu costruita anche la cappella di Sant’Anna, presso la via verso l’alveo di Stura (cappella che viene rinominata in occasione della peste del 1630, aggiungendo ad Anna la devozione a San Rocco, nuovo santo invocato contro il flagello).

La struttura dei poli processionali si completa nel Seicento con la costruzione di altre due cappelle con la dedicazione a Sant’Antonio e a San Grato sulla strada verso Cuneo, e a San Francesco Saverio, sulla strada verso Montanera (entrambe abbattute nel 1874 e sostituite da un pilone votivo).
In questo modo il paese era tutelato da santi in ogni strada di accesso, con le cappelle distribuite sui quattro punti cardinali. Durante i periodi di pericolo imminente di calamità le processioni penitenziali si intensificarono verso ognuna delle cappelle. Nei tempi normali erano tappe nei percorsi rogazionali di primavera. Solo la cappella di San Bernardo rimase meta stabile per la processione del Giovedì Santo, animata dai confratelli dell’oratorio di Santacroce, poi San Sebastiano.[Pittore e sua geografia di circolazione]La decorazione si data, osservando i caratteri dello stile, intorno al 1480 e alla mano del pittore Giovanni Mazzucco, attivo in area monregalese nella seconda metà del Quattrocento.

Fonte: L'attività di Giovanni Mazzucco si può ricostruire sia attraverso documenti cartacei sia attraverso gli affreschi che ancora si conservano (alcune formate e datate; altra attribuite su base stilistica).
La prima data utile per ricostruire l'attività di Giovanni Mazzucco è il 1481, quando firma per conto di un committente locale gli affreschi della cappella del Santo Sepolcro a Piozzo.
Nel 1487 Giovanni Mazzucco decora la chiesa di San Domenico a Peveragno. 

Al  1491  risale l’ultima campagna decorativa firmata da Giovanni Mazzucco nel santuario del Brichetto a Morozzo, su commissione do Biagio Fauzone. 

Intorno a questo nucleo di affreschi firmati, sono state assegnate al pittore e alla sua bottega una serie di altre opere. 

Le attribuzioni più convincenti sono: 
un frammento con la Madonna con Bambino tra sant’Antonio abate e san Giovanni Battista, nella cappella di Sant’Antonio a San Michele Mondovì (1480); 
il trittico con la Madonna con il Bambino e san Pietro e sant’Antonio, nella cappella di San Pietro in Roncaglia a Benevagienna (commissionato nel 1485 dai fratelli Andrea e Giuliano de Capelinis); 
il polittico con la Madonna col Bambino e santi nella cappella di San Bernardino a San Michele Mondovì (1488); la decorazione nell’ex convento dei domenicani nella frazione Bertini di Roccaforte Mondovì (circa 1480).Accanto a queste opere possiamo elencare un gruppo di affreschi, intorno alla seconda metà del Quattrocento,  che indicheremmo vicini alla maniera del Mazzucco, ma non direttamente opera del pittore né della sua bottega: è il caso della Crocifissione  nell’antica sacrestia di Niella Tanaro; la Madonna col Bambino nel Santuario del Pasco a Villanova Mondovì.